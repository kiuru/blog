---
layout: post
author: Niko Kiuru
title: Kuinka aloittaa pitkäjänteinen sijoittaminen?
keywords: kuinka aloittaa pitkäjänteinen sijoittaminen
description: Blogikirjoituksessa käyn läpi kuinka aloittaa pitkäjänteinen
  sijoittaminen Nordnetin Superrahastoihin tai ETF-indeksiosuusrahastoihin.
date: 2017-06-29 22:07:13.000000000 +03:00
categories:
- Sijoittaminen
tags: []
permalink: "/2017/06/kuinka-aloittaa-pitkajanteinen-sijoittaminen/"
---
<p>Halusin kirjoittaa blogikirjoituksen siitä, kuinka aloittaa pitkäjänteinen sijoittaminen? Lisäsin otsikkoon sanan pitkäjänteinen, koska minä edustan sijoittajana pitkäjänteistä sijoittajaa. Tässä kirjoituksessa en käy läpi kuinka tulla äkkirikkaaksi, vaan kuinka saada tuottoa sijoitetulle pääomalle pitkällä aikavälillä. Käyn aluksi lyhyesti läpi mitä tarvitset ennen kuin pääset sijoittamaan ja lopulta kerron kohteita mihin voit sijoittaa.</p>
<h2>Miten ja kuinka voin sijoittaa?</h2>
<p>Ensimmäiseksi herää kysymys, miten ja kuinka voin sijoittaa? Sijoittamista varten tarvitset <a href="https://fi.wikipedia.org/wiki/Arvo-osuustili">arvo-osuustilin</a>, jonka voit perustaa omassa pankissa, jossa pidät käyttötiliä tai avata arvo-osuustilin toisesta pankista sijoittamista varten. Itse käytän sijoittamiseen <a href="https://www.nordnet.fi/">Nordnettiä</a> johtuen heidän ylivoimaisesti parhaista eduistaan piensijoittajille muihin suomalaisiin pankkeihin verrattuna. Tämän jälkeen, kun sinulla on olemassa arvo-osuustili niin siirtämällä rahaa tälle arvo-osuustilille voit käydä kauppaa pörssissä noteeratuilla osakkeilla tai pankin itsensä tarjoamilla rahastoilla.</p>
<h2>Kulut</h2>
<p>On äärimmäisen tärkeätä ymmärtää sijoitukseen liittyvät kulut. Käyn tässä välissä läpi sijoittamiseen liittyvän yleisen kulurakenteen, jotta ymmärrätte mistä sijoittamisessa voi syntyä kuluja. Sijoittamalla rahastoihin tulee sinun ymmärtää seuraavat kuluerät, jotka ovat <strong>merkintäpalkkio</strong>, <strong>lunastuspalkkio</strong> ja <strong>hallinnointipalkkio</strong>.</p>
<ul>
<li><strong>Merkintäpalkkio</strong> tarkoittaa kulua, joka syntyy kun merkitset (ts. ostat) osakkeita tai rahasto-osuuksia.</li>
<li><strong>Lunastuspalkkio</strong> tarkoittaa kulua, joka syntyy kun lunastat ts. myyt osakkeita tai rahasto-osuuksia.</li>
<li><strong>Hallinnointipalkkio</strong> tarkoittaa kulua, jota maksat juoksevasti rahaston ylläpitäjälle siitä hyvästä, että hän on hoitanut rahastoa ja tehnyt sijoituksia sinun puolestasi.</li>
</ul>
<h2>Mihin kannattaisi sijoittaa tai mihin olen sijoittanut?</h2>
<p>Aluksi on päätettävä summa kuinka paljon on valmis sijoittamaan rahaa kuukaudessa. <strong>On harhaluulo, että sijoittamisen vaatisi paljon rahaa.</strong> Kaikki on tietty suhteellista, mutta sijoittamaan voit ryhtyä jopa <strong>15 eurolla!</strong> Lisäämällä kuukausittaista sijoittamiseen säästettävää summaa saat hajautettua enemmän sijoitussalkkuasi.</p>
<p>"Koskaan ei kannata neuvoa, mihin kannattaisi sijoittaa. Mutta aina voi kertoa, mihin itse on sijoittanut", näin totesi Vesa Puttonen taannoin <a href="https://www.kauppalehti.fi/uutiset/vesa-puttonen-paljastaa-suurimmat-sijoituksensa-salkkuni-ei-ole-kovin-hyvin-hajautettu/hZkaXkTT">Kauppalehden haastattelussaan</a>, joka oli mielestäni osuvasti sanottu. Seuraavaksi läpikäymäni sijoituskohteet ovat juuri niitä, mitä löytyy myös omasta sijoitussalkustani. En siis jaa neuvojani mentaliteetillä "älkää tehkö niin kuin minä teen, vaan tehkää niin kuin sanon" - pikemminkin päinvastoin.</p>
<h3>Nordnet Superrahastot</h3>
<p>Puhuin aikaisemmin siitä, että sijoittamaan pääset jopa 15 eurolla. Tämä onnistuu sijoittamalla <a href="https://www.nordnet.fi/super">Nordnetin Superrahastoihin</a>, joiden vähimmäis merkintämäärä on 15 euroa. Superrahastoja on neljää erilaista, jotka ovat Suomi, Ruotsi, Norja ja Tanska. Nimensä mukaisesti ne sijoittavat kyseisen kohdemaan pörssin indeksiin, joka esimerkiksi Suomi Superrahastossa on Helsingin pörssin 25 vaihdetuinta osaketta (OMXH25-indeksi). Superrahasto on tarkalleen ottaen indeksirahasto, joka sijoittaa sille määritetyn indeksin mukaisesti. Indeksirahastossa ei siis ole ketään rahastonhoitajaa, joka tekisi aktiivisia valintoja osakkeiden suhteen vaan kaikki sijoitusvalinnat syntyvät pelkän matemaattisen kaavan kautta, samalla tavalla kuin kyseinen indeksikin lasketaan. Superrahasto on ehdottomasti helpoin tapa päästä kiinni sijoittamiseen, ja mikä parasta se on <strong>täysin kuluton!</strong> (Pois lukien valuutan vaihdossa syntyvä kulu, kun sijoittaa muuhun kuin Suomi Superrahastoon.)</p>
<p>Superrahastojen kanssa voisin suositella, että ottaisit esimerkiksi kuukaudessa jokaista neljää rahastoa 15 eurolla, jolloin kuukausittainen sijoitettu summa olisi tasan 60 euroa. Tätä on myös helppo muokata eli jos haluaa tuplata summan niin se onnistuu helposti sijoittamalla jokaiseen rahastoon 30 euroa kuukaudessa. Jokainen pääsee tällä tavoin helposti säätelemään itsellensä sopivan sijoitusmuodon.</p>
<h3>ETF-rahastot</h3>
<p>Sana ETF koostuu englannin kielisistä sanoista <strong>Exchange Traded Fund</strong> ja se tarkoittaa suomeksi pörssinoteerattua indeksiosuusrahastoa. ETF-rahastot ovatkin passiivisia rahastoja, jotka on asetettu seuraamaan jotain vertailuindeksiä, kuten esimerkiksi Amerikan 500 vaihdetuimman osakkeen indeksi (S&P500-indeksi). ETF-rahastot ovat siis samalla tapaan passiivisa, kuten myös Superrahastotkin - ainut ero näissä on se, että ETF:t ovat pörssissä noteerattuja eli niitä voi ostaa minkä tahansa välittäjän kautta.</p>
<p>Itse olen painottunut omassa salkussani eniten ETF-rahastoihin johtuen niiden hyvin alhaisista kuluista ja erinomaisesta hajautuksesta. Syy miksi suosittelen ETF-rahastoja vasta toisena johtuu sen korkeammasta kuukaudessa sijoitettavasta summasta verrattuna Superrahastoon. ETF-rahastoihin sijoittaessa suosittelen käyttämään hyväksi <a href="https://www.nordnet.fi/saastaminen/kuukausisaastaminen.html">Nordnetin kuukausisäästö-ohjelmaa</a>, jossa Nordnet tarjoaa <strong>kuluttomat merkintäpalkkiot</strong> kuukausisäästön piirissä oleville ETF-rahastoille, johon ei suinkaan kuulu kaikki rahastot. Kuukausisäästö-ohjelmassa sijoituksia tehdään ennakkoon sovitun kaavan mukaan jokaisen kuukauden 5. päivä. Sopimus on oltava olemassa ennen kuun 5. päivää, jolloin rahastomerkinnät tapahtuvat. Kuukausisäästön vähimmäis merkintämäärä on 50 euroa, etkä voi ostaa rahastoista osuuksia vaan kappaleita. Vaikka kyseessä onkin "kuukausisäästö" niin se ei kuitenkaan tarkoita sitä, että sinun tulisi joka kuukausi tehdä sijoituksia, vaan voit tehdä niitä vapaasti vaikka joka toinen kuukausi. Kuukausisäästösopimuksen pääsee myös purkamaan koska tahansa, eikä se velvoita sinulta yhtään mitään.</p>
<p>ETF-rahastoilla pääsemme hajauttamaan sijoitukset pienillä kuluilla maailmanlaajuisesti. Voin kertoa miten itse olen omat ETF sijoitukseni hajauttanut:</p>
<ul>
<li>Eurooppa 40% <a href="https://www.nordnet.fi/mux/web/marknaden/aktiehemsidan/index.html?identifier=DXET&marketid=4">EURO STOXX 50 UCITS ETF (DR) 1C (DXET)</a></li>
<li>Amerikka 40% <a href="https://www.nordnet.fi/mux/web/marknaden/aktiehemsidan/index.html?identifier=SXR8&marketid=4">iShares Core S&P 500 UCITS ETF USD (Acc) (SXR8)</a></li>
<li>Kehittyvät markkinat 20% <a href="https://www.nordnet.fi/mux/web/marknaden/aktiehemsidan/index.html?identifier=IS3N&marketid=4">iShares Core MSCI EM IMI UCITS ETF USD (Acc) (IS3N)</a></li>
</ul>
<p>Näillä painotuksilla kuukausisäästön vähimmäis summa on noin 480e/kk, joka on mielestäni aloittelevalle sijoittajalle melko paljon. Suosittelisin tässä vaihtoehdoksi lukemaan Martin Paasin kirjoittaman blogikirjoituksen aiheesta, jossa Martin on listannut <a href="https://www.nordnetblogi.fi/maailman-parhaat-etf-rahastot/02/01/2017/">Maailman parhaat ETF-rahastot</a>. Kyseiseltä listalta löytyy ETF-rahastoja, joiden yksikköhinta on hieman huokeampi mitä omassa salkussani.</p>
<h2>Kuinka pitkään tulisi sijoittaa?</h2>
<p>Kuten aloitustekstissä jo totesin, minä edustan sijoittajana pitkäjänteistä sijoittajaa. Pitkänä sijoitushorisonttina voidaan yleisesti pitää yli 10 vuotta. Oma suunnitelmani on pitää sijoituksia reilusti yli 20 vuotta. Ajan myötä pitää myös miettiä myyntiä, ja hyvissä ajoin muuttaa sijoitusstrategiaa. Myyminen ei kuitenkaan liity sijoittamisen aloitukseen, joten jätetään se toiseen kertaan.</p>
<p>Olen myös julkaissut oman sijoitussalkkuni Sharevillessä nimimerkillä <a href="https://www.shareville.fi/jasenet/kiuru/feed">Kiuru</a>, josta kuka tahansa pääsee näkemään salkkuni sisällön ja niiden painotuksen. Shareville on samalla loistava yhteisö sijoittajille, joka pääsee poimimaan hyviä vinkkejä muilta kanssasijoittajilta.</p>
